---
title: Trio Violettes
date: 2024-06-02
link: https://www.violapresov.sk/program-a-vstupenky/trio-violettes-2-6
linkName: violapresov.sk
summary: V rámci 8. ročníka prehliadky súčasnej sólovej a komornej hudobnej tvorby slovenských a zahraničných autorov odznie Fantázia III. (piccola) na sekvenciu „Veni Sancte spiritus“ pre akordeón, op. 65. Interpretom skladby bude Peter Katina.
lang: sk
slug: trio-violettes-2024
---

Trio Violettes  tvorí zoskupenie univerzálnych hudobníkov, ktorí pôsobia ako sólisti, komorní a orchestrálni hráči a ktorí sa s prehľadom a erudíciou pohybujú na poli klasickej, súčasnej i avantgardnej hudby. Ich spolupráca sa začínala priebežne, keď najskôr príležitostne účinkovali v duu alebo v rôznych iných komorných zoskupeniach. Hoci ich profesionálnu umeleckú bázu tvoria rôzne pôsobiská (klarinetista Martin Mosorjak v Štátnej filharmónii Košice, violončelista Andrej Gál v Slovenskom komornom orchestri Bohdana Warchala v Bratislave a akordeonista Peter Katina ako sólista, pedagóg a lektor dramaturgie ŠFK v Košiciach), v posledných rokoch čoraz intenzívnejšie organizujú spoločné koncerty, pričom prioritou tria je uvádzanie svetových či slovenských premiér diel súčasných skladateľov. Ich hlavnou scénou zostáva prešovské Divadlo Viola, kde doposiaľ uviedli väčšinu premiér nových diel pre toto zoskupenie v obsadení pre sólo, duo a trio. Zo slovenských autorov Trio Violettes doteraz uviedlo napríklad diela Jula Fujaka, Jevgenija Iršaia, Jozefa Kolkoviča, Jozefa Podprockého, Iris Szeghy, Miroslava Tótha, Juraja Vajó, zo svetovej tvorby diela Sofie Gubaiduliny, Sergeja Berinského, Iris ter Schiphorst, Toshia Hosokawu, Uroša Rojka, Yujiho Takahashiho či Jukku Tiensuu.